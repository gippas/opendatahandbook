---
redirect_from: /el/why-open-data/index.html
section: guide
lang: el
title: Γιατί Ανοιχτά Δεδομένα;
---

Τα {term:Ανοιχτά Δεδομένα} και ειδικότερα τα {term:Ανοιχτά Κυβερνητικά Δεδομένα}, είναι ένας εκπληκτικός πόρος που παραμένει σε μεγάλο βαθμό αναξιοποίητος. Πολλά μεμονωμένα άτομα, αλλά και οργανισμοί, συλλέγουν ένα ευρύ φάσμα διαφορετικών τύπων δεδομένων, προκειμένου να εκπληρώσουν τις εργασίες τους. Οι κυβερβήσεις είναι ιδιαίτερα σημαντικές από αυτήν την άποψη, τόσο λόγω της ποσότητας και της βαρύνουσας σημασίας των δεδομένων που συλλέγουν, όσο και λόγω του ότι αυτά τα δεδομένα είναι, από νομικής άποψης, δημόσια δεδομένα και συνεπώς θα μπορούσαν να είναι ανοιχτά και διαθέσιμα για να χρησιμοποιηθούν από άλλους. Αλλά γιατί αυτό μπορεί να έχει ενδιαφέρον;

Υπάρχουν πολλοί τομείς που μπορούμε να περιμένουμε πως τα Ανοιχτά Δεδομένα θα έχουν αξία και υπάρχουν ήδη παραδείγματα που αναδεικνύουν πώς αυτά έχουν χρησιμοποιηθεί. Υπάρχουν, επίσης, πολλές ομάδες ανθρώπων και οργανισμών που μπορούν να επωφεληθούν από τη διαθεσιμότητα των ανοιχτών δεδομένων, συμπεριλαμβανομένων των ίδιων των κυβερνήσεων. Την ίδια στιγμή, είναι αδυνατόν να προβλέψουμε με ακρίβεια το πώς και το πού μπορούν να προσδώσουν αξία μελλοντικά. Άλλωστε, αυτή είναι η φύση της καινοτομίας: πολλές φορές, οι εξελίξεις προκύπτουν από εκεί που δεν το περιμένουμε.

Είναι ήδη δυνατό να χρησιμοποιήσουμε ως σημεία αναφοράς τομείς, όπου τα ανοιχτά κυβερνητικά δεδομένα δημιουργούν. Ορισμένοι από αυτούς είναι:
- Διαφάνεια και δημοκρατικός έλεγχος
- Συμμετοχή
- Χειραφέτηση
- Βελτιωμένα ή νέα ιδιωτικά προϊόντα και υπηρεσίες
- Καινοτομία
- Βελτίωση της απόδοσης των κρατικών υπηρεσιών
- Βελτίωση της αποτελεσματικότητας των κρατικών υπηρεσιών
- Μέτρηση αντικτύπου δημόσιων πολιτικών
- Νέα γνώση από συνδυασμό διαφορετικών πηγών σε μεγάλους όγκους δεδομένων

Ακολοθούν ήδη υπάρχοντα παραδείγματα από αυτούς τους τομείς:

Όσον αφορά τη διαφάνεια, προγράμματα όπως το Φινλανδικό 'tax tree' (το δέντρο των φόρων) και το βρετανικό 'where does my money go' (πού πάνε τα λεφτά μου) δείχνουν με ποιον τρόπο χρησιμοποιούνται από τις κυβερνήσεις τα χρήματα των φορολογουμένων. Επιπλέον, υπάρχει το παράδειγμα του Καναδά που, χάρη στα Ανοιχτά Δεδομένα, κατάφερε να εξοικονομήσει \$3,2 δισεκατομμύρια, από φορολογικές απάτες μέσω φιλανθρωπιών. Επίσης, πολλές ιστοσελίδες, όπως η δανέζικη folketsting.dk, καταγράφουν τη δραστηριότητα στο κοινοβούλιο και τη διαδικασία ψήφισης νόμων, ώστε ο καθένας να μπορεί να παρακολουθεί τι γίνεται και ποιοι βουλευτές εμπλέκονται.

Τα ανοιχτά κυβερνητικά δεδομένα μπορούν, επίσης, να βοηθήσουν στη λήψη καλύτερων αποφάσεων στην ιδιωτική ζωή κάποιου, ή να τον ωθήσουν ώστε να είναι πιο ενεργός πολίτης. Μία γυναίκα στη Δανία δημιούργησε το findtoilet.dk, που προβάλλει όλες τις δανέζικες δημόσιες τουαλέτες, έτσι ώστε οι γνωστοί της με κυστικά προβλήματα να μπορούν να νιώθουν περισσότερη σιγουριά όταν κυκλοφορούν. Στην Ολλανδία υπάρχει διαθέσιμη η υπηρεσία vervuilingsalarm.nl που σε προειδοποιεί με ένα μήνυμα εάν η ποιότητα της ατμόσφαιρας στη γύρω περιοχή θα ξεπεράσει την επόμενη μέρα ένα όριο που μπορεί κανείς να ορίσει. Στη Νέα Υόρκη, μπορεί κάποιος εύκολα να βρει μέρη για να βγάλει βόλτα το σκύλο του, καθώς και άλλους ανθρώπους που χρησιμοποιούν τα ίδια πάρκα. Άλλες υπηρεσίες, όπως η 'mapumental' στο Ηνωμένο Βασίλειο και η 'mapnificent' στη Γερμανία, επιτρέπουν την εύρεση κατοικιών, λαμβάνοντας υπόψη τη διάρκεια της εργασίας, τις τιμές των ακινήτων και το πόσο όμορφη είναι μια περιοχή. Όλα αυτά τα παραδείγματα χρησιμοποιούν ανοιχτά κυβερνητικά δεδομένα.

Από οικονομικής άποψης τα Ανοιχτά Δεδομένα έχουν επίσης μεγάλη σημασία. Πολλές μελέτες εκτίμησαν την οικονομική αξία των Ανοιχτών Δεδομένων σε αρκετές δεκάδες δισεκατομμύρια ευρώ ετησίως μόνο στην Ευρωπαική Ένωση. Νέα προϊόντα και εταιρείες επαναχρησιμοποιούν τα Ανοιχτά Δεδομένα. Η δανέζικη husetsweb.dk βοηθά να βρει κανείς τρόπους ώστε να βελτιώσει την ενεργειακή αποδοτικότητα του σπιτιού του, συμπεριλαμβάνοντας την χρηματοδότηση και την εύρεση εργατών που μπορούν να υλοποιήσουν τις εργασίες. Βασίζεται στην επαναχρησιμοποίηση κτηματολογικών πληροφοριών, πληροφοριών σχετικά με κυβερνητικές επιδοτήσεις, όπως επίσης και πληροφορίες από τα κατά τόπους Εμπορικά Επιμελητήρια. Το Google Translate χρησιμοποιεί τον τεράστιο όγκο των εγγράφων της Ευρωπαϊκής Ένωσης που υπάρχουν σε όλες τις επίσημες γλώσσες της για την «εκπαίδευση» των αλγορίθμων του, βελτιώνοντας έτσι την ποιότητα του.

Τα Ανοιχτά Δεδομένα έχουν μεγάλη αξία και για τις ίδιες τις κυβερνήσεις αφού μπορούν να αυξήσουν την αποδοτικότητά τους. Το Ολλανδικό Υπουργείο Παιδείας έχει  δημοσιεύσει όλα τα δεδομένα του που σχετίζονται με την εκπαίδευση στο διαδίκτυο προκειμένου να επαναχρησιμοποιηθούν. Από τότε οι υπηρεσίες του δέχονται λιγότερες ερωτήσεις, με συνέπεια τη μείωση του φόρτου εργασίας και του σχετικού κόστους, ενώ οι εναπομείνασες ερωτήσεις είναι πλέον ευκολότερο να απαντηθούν από τους δημόσιους υπαλλήλους, αφού τα σχετικά δεδομένα είναι πιο εντοπίσημα. Τα Ανοιχτά Δεδομένα κάνουν τις κυβερνήσεις αποτελεσματικότερες περιορίζοντας το κόστος λειτουργίας τους. Το ολλανδικό Υπουργείο Πολιτιστικής Κληρονομιάς ασχολείται ενεργά με την δημοσιοποίηση των δεδομένων του και συνεργάζεται με ερασιτεχνικές ομάδες ιστορικών, όπως η Wikimedia Foundation, προκειμένου να φέρει εις πέρας τις δικές τις εργασίες πιο αποτελεσματικά. Αυτό όχι μόνο συμβάλλει στη βελτίωση της ποιότητας των δεδομένων της, αλλά θα συντελέσει τελικά και στο περιορισμό του μεγέθους του.

Ενώ υπάρχουν αμέτρητες περιπτώσεις όπου τα ανοιχτά δεδομένα προσθέτουν αξία, τόσο κοινωνικά όσο και οικονομικά, στην πραγματικότητα δεν είμαστε σε θέση να γνωρίζουμε ποιες νέες ευκαιρίες θα εμφανιστούν. Νέοι συνδυασμοί δεδομένων δημιουργούν νέα γνώση και ιδέες που μπορεί να οδηγήσουν σε ολότελα νέες περιοχές εφαρμογής. Κάτι τέτοιο έχει συμβεί και στο παρελθόν όταν, για παράδειγμα, ο Δρ Snow ανακάλυψε τη σχέση μεταξύ της πόσης μολυσμένου νερού και της χολέρας στο Λονδίνο του 19ου αιώνα, συνδυάζοντας δεδομένα σχετικά με τους θανάτους από χολέρα με τη θέση των πηγαδιών. Αυτό οδήγησε στην κατασκευή του λονδρέζικου αποχετευτικού συστήματος που βελτίωσε αισθητά την υγεία του πληθυσμού. Είναι πολύ πιθανό να δούμε τέτοιες εξελίξεις να συμβαίνουν ξανά ως απρόσμενες λογικές συνεπαγωγές από το συνδυασμό διαφορετικών συνόλων Ανοιχτών Δεδομένων.

Αυτό το αναξιοποίητο δυναμικό θα μπορέσει να απελευθερωθεί εάν εμείς μετατρέψουμε τα δημόσια κυβερνητικά δεδομένα σε ανοιχτά δεδομένα. Ωστόσο αυτό θα μπορέσει να συμβεί, μόνο αν είναι πραγματικά ανοιχτά, δηλαδή αν δεν υπάρχουν περιορισμοί (νομικοί, οικονομικοί ή τεχνολογικοί) στην επαναχρησιμοποίησή τους από άλλους. Κάθε περιορισμός θα αποτρέψει κάποιους ανθρώπους από το να τα επαναχρησιμοποιήσουν και θα καταστήσει έτσι δυσκολότερη την εύρεση χρήσιμων εφαρμογών τους. Προκειμένου η δυναμική τους να πραγματωθεί, τα δημόσια δεδομένα πρέπει να είναι ανοιχτά δεδομένα.
